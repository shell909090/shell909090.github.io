<!DOCTYPE html>
<html xmlns="http://www.w3.org/1999/xhtml" xml:lang="en" lang="en-us">
<head>
  <link href="http://gmpg.org/xfn/11" rel="profile">
  <meta http-equiv="content-type" content="text/html; charset=utf-8">

  
  <meta name="HandheldFriendly" content="True">
  <meta name="MobileOptimized" content="320">
  <meta name="viewport" content="width=device-width,minimum-scale=1,maximum-scale=1">

  
  <link href="//fonts.googleapis.com/css?family=PT+Serif:regular,italic,bold,bolditalic" rel="stylesheet" type="text/css">
  <link href="//fonts.googleapis.com/css?family=PT+Sans:regular,italic,bold,bolditalic" rel="stylesheet" type="text/css">

  
  <title>易上</title>

  
  
  <link rel="stylesheet" href="https://shell909090.org/css/hugo-octopress.css">

  
  

  
  <link rel="stylesheet" href="//maxcdn.bootstrapcdn.com/font-awesome/4.3.0/css/font-awesome.min.css">

  
  <link href="https://shell909090.org/favicon.png" rel="icon">

  
  
  

  

  <meta name="description" content="">
  <meta name="keywords" content="">

  <meta name="author" content="">

  
  <meta name="generator" content="Hugo 0.17-DEV" />

  
  

</head>
<body>


<header role="banner"><hgroup>
  
  <h1><a href="https://shell909090.org/">Shell&#39;s Home</a></h1>
    <h2></h2>
</hgroup></header>


<nav role="navigation">

<ul class="main-navigation">
  
  
</ul>


<ul class="subscription">
  

  
  

</ul>


</nav>


<div id="main">
  <div id="content">
    <div>
      <article class="hentry" role="article">

        
        

<header>
    <h1 class="entry-title">
         易上 
    </h1>
    <p class="meta">Oct 25, 2005
         - 6 minute read 
         - <a href="https://shell909090.org/blog/archives/246/#disqus_thread">Comments</a>

        
    </p>
</header>


        <div class="entry-content">
          
          
          
          <div>&nbsp;&nbsp;&nbsp; 01. 乾（卦一）</div>
<div>&nbsp;&nbsp;&nbsp; ⅰ</div>
<div>&nbsp;&nbsp;&nbsp; ⅰ（乾下乾上）</div>
<div>&nbsp;&nbsp;&nbsp; 《乾》：元，亨，利，贞。</div>
<div>&nbsp;&nbsp;&nbsp; 初九：潜龙，勿用。</div>
<div>&nbsp;&nbsp;&nbsp; 九二：见龙在田，利见大人。</div>
<div>&nbsp;&nbsp;&nbsp; 九三：君子终日乾乾，夕惕若。厉无咎。</div>
<div>&nbsp;&nbsp;&nbsp; 九四：或跃在渊，无咎。</div>
<div>&nbsp;&nbsp;&nbsp; 九五：飞龙在天，利见大人。</div>
<div>&nbsp;&nbsp;&nbsp; 上九：亢龙，有悔。</div>
<div>&nbsp;&nbsp;&nbsp; 用九：见群龙无首，吉。</div>
<div>&nbsp;&nbsp;&nbsp; 《彖》曰：大哉乾元，万物资始，乃统天。云行雨施，品物流形。大明终始，六位时成。时乘六龙以御天。乾道变化，各正性命。保合大和，乃利贞。首出庶物，万国威宁。</div>
<div>&nbsp;&nbsp;&nbsp; 《象》曰：天行健，君子以自强不息。“潜龙勿用”，阳在下也。“见龙在田”，德施普也。“终日乾乾”，反复道也。“或跃在渊”，进无咎也。“飞龙在天”，大人造也。“亢龙有悔”，盈不可久也。“用九”，天德不可为首也。</div>
<div>&nbsp;&nbsp;&nbsp; 《文言》曰：“元”者，善之长也；“亨”者，嘉之会也；“利”者，义之和也；“贞”者，事之干也。君子体仁，足以长人；嘉会，足以合礼；利物，足以和义；贞固，足以干事。君子行此四德者，故曰“乾：元、亨、利、贞。”</div>
<div>&nbsp;&nbsp;&nbsp; 初九曰“潜龙勿用”，何谓也？子曰：“龙，德而隐者也。不易乎世，不成乎名，遯世无闷，不见是而无闷。乐则行之，忧则违之，确乎其不可拔，潜龙也。”</div>
<div>&nbsp;&nbsp;&nbsp; 九二曰“见龙在田，利见大人”，何谓也？子曰：“龙德而正中者也。庸言之信，庸行之谨，闲邪存其诚，善世而不伐，德博而化。《易》曰：‘见龙在田，利见大人’，君德也。”</div>
<div>&nbsp;&nbsp;&nbsp; 九三曰“君子终日乾乾，夕惕若，厉无咎”，何谓也？子曰：“君子进德修业。忠信所以进德也。修辞立其诚，所以居业也。至至之，可与言几也。终终之，可与存义也。是故居上位而不骄，在下位而不忧，故乾乾因其时而惕，虽危无咎矣。”</div>
<div>&nbsp;&nbsp;&nbsp; 九四曰“或跃在渊，无咎”，何谓也？子曰：“上下无常，非为邪也。进退无恒，非离群也。君子进德修业，欲及时也，故无咎。”</div>
<div>&nbsp;&nbsp;&nbsp; 九五曰“飞龙在天，利见大人”，何谓也？子曰：“同声相应，同气相求。水流湿，火就燥，云従龙，风従虎，圣人作而万物睹。本乎天者亲上，本乎地者亲下，则各従其类也。”</div>
<div>&nbsp;&nbsp;&nbsp; 上九曰“亢龙有悔”，何谓也？子曰：“贵而无位，高而无民，贤人在下位而无辅，是以动而有悔也。”</div>
<div>&nbsp;&nbsp;&nbsp; “潜龙勿用”，下也。“见龙在田”，时舍也。“终日乾乾”，行事也。“或跃在渊”，自试也。“飞龙在天”，上治也。“亢龙有悔”，穷之灾也。乾元“用九”，天下治也。</div>
<div>&nbsp;&nbsp;&nbsp; “潜龙勿用”，阳气潜藏。“见龙在田”，天下文明。“终日乾乾”，与时偕行。“或跃在渊”，乾道乃革。“飞龙在天”，乃位乎天德。“亢龙有悔”，与时偕极。乾元“用九”，乃是天则。</div>
<div>&nbsp;&nbsp;&nbsp; 《乾》“元”者，始而亨者也。“利贞”者，性情也。乾始能以美利利天下，不言所利，大矣哉！大哉乾乎！刚健中正，纯粹精也。六爻发挥，旁通情也。“时乘六龙”，以“御天”也。“云行雨施”，天下平也。君子以成德为行，日可见之行也。“潜”之为言也，隐而未见，行而未成，是以君子“弗用”也。</div>
<div>&nbsp;&nbsp;&nbsp; 君子学以聚之，问以辩之，宽以居之，仁以行之。《易》曰：见龙在田，利见大人”，君德也。</div>
<div>&nbsp;&nbsp;&nbsp; 九三重刚而不中，上不在天，下不在田，故乾乾因其时而惕，虽危无咎矣。</div>
<div>&nbsp;&nbsp;&nbsp; 九四重刚而不中，上不在天，下不在田，中不在人，故“或”之。“或”之者，疑之也，故“无咎”。</div>
<div>&nbsp;&nbsp;&nbsp; 夫“大人”者，与天地合其德，与日月合其明，与四时合其序，与鬼神合其吉凶，先天而天弗违，后天而奉天时。天且弗违，而况于人乎？况于鬼神乎？</div>
<div>&nbsp;&nbsp;&nbsp; “亢”之为言也，进而不退，存而不亡，得而不丧。其唯圣人乎！进退存亡而不失其正者，其唯圣人乎！</div>
<div>&nbsp;&nbsp;&nbsp; 02. 坤（卦二）</div>
<div>&nbsp;&nbsp;&nbsp; ⅱ</div>
<div>&nbsp;&nbsp;&nbsp; ⅱ（坤下坤上）</div>
<div>&nbsp;&nbsp;&nbsp; 《坤》：元亨。利牝马之贞。君子有攸往，先迷，後得，利。西南得朋，东北丧朋。安贞吉。</div>
<div>&nbsp;&nbsp;&nbsp; 《彖》曰：至哉坤元，万物资生，乃顺承天。坤厚载物，德合无疆。含弘光大，品物咸亨。牝马地类，行地无疆，柔顺利贞。君子。君子攸行，先迷失道，後顺得常。西南得朋，乃与类行。东北丧朋，乃终有庆。安贞之吉，应地无疆。</div>
<div>&nbsp;&nbsp;&nbsp; 《象》曰：地势坤。君子以厚德载物。</div>
<div>&nbsp;&nbsp;&nbsp; 初六：履霜，坚冰至。</div>
<div>&nbsp;&nbsp;&nbsp; 《象》曰：“履霜坚冰”，阴始凝也，驯致其道，至坚冰也。</div>
<div>&nbsp;&nbsp;&nbsp; 六二，直、方、大，不习，无不利。</div>
<div>&nbsp;&nbsp;&nbsp; 《象》曰：六二之动，直以方也。“不习无不利”，地道光也。</div>
<div>&nbsp;&nbsp;&nbsp; 六三，含章，可贞，或従王事，无成有终。</div>
<div>&nbsp;&nbsp;&nbsp; 《象》曰“含章可贞”，以时发也。“或従王事”，光大也。</div>
<div>&nbsp;&nbsp;&nbsp; 六四，括囊，无咎无誉。</div>
<div>&nbsp;&nbsp;&nbsp; 《象》曰：“括囊无咎”，慎不害也。</div>
<div>&nbsp;&nbsp;&nbsp; 六五，黄裳，元吉。</div>
<div>&nbsp;&nbsp;&nbsp; 《象》曰：“黄裳元吉”，文在中也。</div>
<div>&nbsp;&nbsp;&nbsp; 上六，龙战于野，其血玄黄。</div>
<div>&nbsp;&nbsp;&nbsp; 《象》曰：“龙战于野”，共道穷也。</div>
<div>&nbsp;&nbsp;&nbsp; 用六，利永贞。</div>
<div>&nbsp;&nbsp;&nbsp; 《象》曰：用六“永贞”，以大终也。</div>
<div>&nbsp;&nbsp;&nbsp; 《文言》曰：坤至柔而动也刚，至静而德方，后得而有常，含万物而化光。坤道其顺乎，承天而时行。积善之家必有余庆，积不善之家必有余殃。臣弑其君，子弑其父，非一朝一夕之故，其所由来者渐矣，由辩之不早辩也。《易》曰：“履霜，坚冰至”，盖言顺也。</div>
<div>&nbsp;&nbsp;&nbsp; “直”其正也，“方”其义也。君子敬以直内，义以方外，敬义立而德不孤。“直、方、大，不习无不利”，则不疑其所行也。</div>
<div>&nbsp;&nbsp;&nbsp; 阴虽有美，“含”之以従王事，弗敢成也。地道也，妻道也，臣道也，地道无成而代有终也。</div>
<div>&nbsp;&nbsp;&nbsp; 天地变化，草木蕃。天地闭，贤人隐。《易》曰：“括囊，无咎无誉”，盖言谨也。</div>
<div>&nbsp;&nbsp;&nbsp; 君子黄中通理，正位居体，美在其中而畅于四支，发于事业，美之至也。</div>
<div>&nbsp;&nbsp;&nbsp; 阴疑于阳必战，为其嫌于无阳也，故称“龙”焉。犹未离其类也，故称“血”焉。夫玄黄者，天地之杂也，天玄而地黄。</div>
<div>&nbsp;&nbsp;&nbsp; 03．屯（卦三）</div>
<div>&nbsp;&nbsp;&nbsp; ⅴ</div>
<div>&nbsp;&nbsp;&nbsp; ⅲ（震下坎上）</div>
<div>&nbsp;&nbsp;&nbsp; 《屯》：元亨，利贞。勿用有攸往。利建侯。</div>
<div>&nbsp;&nbsp;&nbsp; 《彖》曰：屯，刚柔始交而难生。动乎险中，大亨贞。雷雨之动满盈，天造草昧。宜寻建侯而不宁。</div>
<div>&nbsp;&nbsp;&nbsp; 《象》曰：云雷，屯。君子以经纶。</div>
<div>&nbsp;&nbsp;&nbsp; 初九，磐桓，利居贞。利建侯。</div>
<div>&nbsp;&nbsp;&nbsp; 《象》曰：虽磐桓，志行正也。以贵下贱，大得民也。</div>
<div>&nbsp;&nbsp;&nbsp; 六二，屯如邅如，乘马班如。匪寇，婚媾。女子贞不字，十年乃字。</div>
<div>&nbsp;&nbsp;&nbsp; 《象》曰：六二之难，乘刚也。十年乃字，反常也。</div>
<div>&nbsp;&nbsp;&nbsp; 六三，即鹿无虞，惟入于林中，君子几不如舍，往吝。</div>
<div>&nbsp;&nbsp;&nbsp; 《象》曰：“即鹿无虞”，以従禽也。君子舍之，往吝穷也。</div>
<div>&nbsp;&nbsp;&nbsp; 六四，乘马班如，求婚媾。往吉，无不利。</div>
<div>&nbsp;&nbsp;&nbsp; 《象》曰：求而往，明也。</div>
<div>&nbsp;&nbsp;&nbsp; 九五，屯其膏，小，贞吉；大，贞凶。</div>
<div>&nbsp;&nbsp;&nbsp; 《象》曰：“屯其膏”，施未光也。</div>
<div>&nbsp;&nbsp;&nbsp; 上六，乘马班如，泣血涟如。</div>
<div>&nbsp;&nbsp;&nbsp; 《象》曰：“泣血涟如”，何可长也。</div>
<div>&nbsp;&nbsp;&nbsp; 04. 蒙（卦四）</div>
<div>&nbsp;&nbsp;&nbsp; ⅶ</div>
<div>&nbsp;&nbsp;&nbsp; ⅴ（坎下艮上）</div>
<div>&nbsp;&nbsp;&nbsp; 《蒙》：亨。匪我求童蒙，童蒙求我。初筮告，再三渎，渎则不告。利贞。</div>
<div>&nbsp;&nbsp;&nbsp; 《彖》曰：蒙，山下有险，险而止，蒙。“蒙亨”，以亨行，时中也。“匪我求童蒙，童蒙求我”。志应也。“初筮告”，以刚中也。“再三渎，渎则不告”，渎蒙也。蒙以养正，圣功也。</div>
<div>&nbsp;&nbsp;&nbsp; 《象》曰：山下出泉，蒙。君子以果行育德。</div>
<div>&nbsp;&nbsp;&nbsp; 初六，发蒙，利用刑人，用说桎梏，以往吝。</div>
<div>&nbsp;&nbsp;&nbsp; 《象》曰：“利用刑人”，以正法也。</div>
<div>&nbsp;&nbsp;&nbsp; 九二，包蒙，吉。纳妇，吉。子克家。</div>
<div>&nbsp;&nbsp;&nbsp; 《象》曰：“子克家”，刚柔节也。</div>
<div>&nbsp;&nbsp;&nbsp; 六三，勿用取女，见金夫，不有躬。无攸利。</div>
<div>&nbsp;&nbsp;&nbsp; 《象》曰：“勿用取女”，行不顺也。</div>
<div>&nbsp;&nbsp;&nbsp; 六四，困蒙，吝。</div>
<div>&nbsp;&nbsp;&nbsp; 《象》曰：“困蒙之吝”，独远实也。</div>
<div>&nbsp;&nbsp;&nbsp; 六五，童蒙，吉。</div>
<div>&nbsp;&nbsp;&nbsp; 《象》曰：“童蒙”之“吉”，顺以巽也。</div>
<div>&nbsp;&nbsp;&nbsp; 上九，击蒙，不利为寇，利御寇。</div>
<div>&nbsp;&nbsp;&nbsp; 《象》曰：“利”用“御寇”，上下顺也。</div>
<div>&nbsp;&nbsp;&nbsp; 05. 需（卦五）</div>
<div>&nbsp;&nbsp;&nbsp; ⅴ</div>
<div>&nbsp;&nbsp;&nbsp; ⅰ（乾下坎上）</div>
<div>&nbsp;&nbsp;&nbsp; 《需》：有孚，光亨。贞吉，利涉大川。</div>
<div>&nbsp;&nbsp;&nbsp; 《彖》曰：“需”，须也。险在前也，刚健而不陷，其义不困穷矣。“需，有孚，光亨，贞吉”，位乎天位，以正中也。“利涉大川”，往有功也。</div>
<div>&nbsp;&nbsp;&nbsp; 《象》曰：云上于天，需。君子以饮食宴乐。</div>
<div>&nbsp;&nbsp;&nbsp; 初九，需于郊，利用恒，无咎。</div>
<div>&nbsp;&nbsp;&nbsp; 《象》曰：“需于郊”，不犯难行也。“利用恒无咎”，未失常也。</div>
<div>&nbsp;&nbsp;&nbsp; 九二，需于沙，小有言，终吉。</div>
<div>&nbsp;&nbsp;&nbsp; 《象》曰：“需于沙”，衍在中也。虽小有言，以终吉也。</div>
<div>&nbsp;&nbsp;&nbsp; 九三，需于泥，致寇至。</div>
<div>&nbsp;&nbsp;&nbsp; 《象》曰：“需于泥”，灾在外也。自我致寇，敬慎不败也。</div>
<div>&nbsp;&nbsp;&nbsp; 六四，需于血，出自穴。</div>
<div>&nbsp;&nbsp;&nbsp; 《象》曰：“需于血，”顺以听也。</div>
<div>&nbsp;&nbsp;&nbsp; 九五，需于酒食，贞吉。</div>
<div>&nbsp;&nbsp;&nbsp; 《象》曰：“酒食贞吉”，以中正也。</div>
<div>&nbsp;&nbsp;&nbsp; 上六，入于穴，有不速之客三人来，敬之终吉。</div>
<div>&nbsp;&nbsp;&nbsp; 《象》曰：“不速之客来，敬之终吉”，虽不当位，未大失也。</div>
<div>&nbsp;&nbsp;&nbsp; 06. 讼（卦六）</div>
<div>&nbsp;&nbsp;&nbsp; ⅰ</div>
<div>&nbsp;&nbsp;&nbsp; ⅴ（坎下乾上）</div>
<div>&nbsp;&nbsp;&nbsp; 《讼》：有孚窒惕，中吉，终凶。利见大人。不利涉大川。</div>
<div>&nbsp;&nbsp;&nbsp; 《彖》曰：讼，上刚下险，险而健，讼。“讼有孚窒惕，中吉”，刚来而得中也。“终凶”，讼不可成也。“利见大人”，尚中正也。“不利涉大川”，入于渊也。</div>
<div>&nbsp;&nbsp;&nbsp; 《象》曰：天与水违行，讼。君子以作事谋始。</div>
<div>&nbsp;&nbsp;&nbsp; 初六，不永所事，小有言，终吉。</div>
<div>&nbsp;&nbsp;&nbsp; 《象》曰：“不永所事”，讼不可长也。虽“小有言”，其辩明也。</div>
<div>&nbsp;&nbsp;&nbsp; 九二，不克讼，归而逋。其邑人三百户，无眚。</div>
<div>&nbsp;&nbsp;&nbsp; 《象》曰：“不克讼”，归逋窜也。自下讼上，患至掇也。</div>
<div>&nbsp;&nbsp;&nbsp; 六三，食旧德，贞厉，终吉。或従王事，无成。</div>
<div>&nbsp;&nbsp;&nbsp; 《象》曰：食旧德，従上吉也。</div>
<div>&nbsp;&nbsp;&nbsp; 九四，不克讼，复既命渝。安贞吉。</div>
<div>&nbsp;&nbsp;&nbsp; 《象》曰：复即命渝，安贞不失也。</div>
<div>&nbsp;&nbsp;&nbsp; 九五：讼，元吉。</div>
<div>&nbsp;&nbsp;&nbsp; 《象》曰：“讼，元吉”以中正也。</div>
<div>&nbsp;&nbsp;&nbsp; 上九：或锡之鞶带，终朝三褫之。</div>
<div>&nbsp;&nbsp;&nbsp; 《象》曰：以讼受服，亦不足敬也。</div>
<div>&nbsp;&nbsp;&nbsp; 07. 师（卦七）</div>
<div>&nbsp;&nbsp;&nbsp; ⅱ</div>
<div>&nbsp;&nbsp;&nbsp; ⅴ（坎下坤上）</div>
<div>&nbsp;&nbsp;&nbsp; 《师》：贞丈人吉，无咎。</div>
<div>&nbsp;&nbsp;&nbsp; 《彖》曰：师，众也。贞，正也。能以众正，可以王矣。刚中而应，行险而顺，以此毒天下，而民従之，吉又何咎矣。</div>
<div>&nbsp;&nbsp;&nbsp; 《象》曰：地中有水，师。君子以容民畜众。</div>
<div>&nbsp;&nbsp;&nbsp; 初六，师出以律，否臧凶。</div>
<div>&nbsp;&nbsp;&nbsp; 《象》曰：“师出以律，”失律凶也。</div>
<div>&nbsp;&nbsp;&nbsp; 九二，在师中吉，无咎，王三锡命。</div>
<div>&nbsp;&nbsp;&nbsp; 《象》曰：“在师中吉”，承天宠也。“王三锡命”，怀万邦也。</div>
<div>&nbsp;&nbsp;&nbsp; 六三，师或舆尸，凶。</div>
<div>&nbsp;&nbsp;&nbsp; 《象》曰：“师或舆尸”，大无功也。</div>
<div>&nbsp;&nbsp;&nbsp; 六四，师左次，无咎。</div>
<div>&nbsp;&nbsp;&nbsp; 《象》曰：“左次无咎”，未失常也。</div>
<div>&nbsp;&nbsp;&nbsp; 六五，田有禽。利执言，无咎。长子帅师，弟子舆尸，贞凶。</div>
<div>&nbsp;&nbsp;&nbsp; 《象》曰：“长子帅师”，以中行也。“弟子舆尸”，使不当也。</div>
<div>&nbsp;&nbsp;&nbsp; 上六，大君有命，开国承家，小人勿用。</div>
<div>&nbsp;&nbsp;&nbsp; 《象》曰：“大君有命”，以正功也。“小人勿用”，必乱邦也。</div>
<div>&nbsp;&nbsp;&nbsp; 08. 比（卦八）</div>
<div>&nbsp;&nbsp;&nbsp; ⅴ</div>
<div>&nbsp;&nbsp;&nbsp; ⅱ（坤下坎上）</div>
<div>&nbsp;&nbsp;&nbsp; 《比》：吉。原筮，元，永贞，无咎。不宁方来，后夫凶。</div>
<div>&nbsp;&nbsp;&nbsp; 《彖》曰：比，吉也；比，辅也，下顺従也。“原筮，元永贞，无咎”，以刚中也。“不宁方来”，上下应也。“后夫凶”，其道穷也。</div>
<div>&nbsp;&nbsp;&nbsp; 《象》曰：地上有水，比。先王以建万国，亲诸侯。</div>
<div>&nbsp;&nbsp;&nbsp; 初六，有孚比之，无咎。有孚盈缶，终来有它，吉。</div>
<div>&nbsp;&nbsp;&nbsp; 《象》曰：比之初六，有它吉也。</div>
<div>&nbsp;&nbsp;&nbsp; 六二，比之自内，贞吉。</div>
<div>&nbsp;&nbsp;&nbsp; 《象》曰：“比之自内”，不自失也。</div>
<div>&nbsp;&nbsp;&nbsp; 六三，比之匪人。</div>
<div>&nbsp;&nbsp;&nbsp; 《象》曰：比之匪人”，不亦伤乎？</div>
<div>&nbsp;&nbsp;&nbsp; 六四，外比之，贞吉。</div>
<div>&nbsp;&nbsp;&nbsp; 《象》曰：外比于贤，以従上也。</div>
<div>&nbsp;&nbsp;&nbsp; 九五，显比，王用三驱，失前禽，邑人不诫，吉。</div>
<div>&nbsp;&nbsp;&nbsp; 《象》曰：“显比”之吉，位正中也。舍逆取顺，失前禽也。邑人不诫，上使中也。</div>
<div>&nbsp;&nbsp;&nbsp; 上六，比之无首，凶。</div>
<div>&nbsp;&nbsp;&nbsp; 《象》曰：“比之无首”，无所终也。</div>
<div>&nbsp;&nbsp;&nbsp; 09. 小畜（卦九）</div>
<div>&nbsp;&nbsp;&nbsp; ⅳ</div>
<div>&nbsp;&nbsp;&nbsp; ⅰ（乾下巽上）</div>
<div>&nbsp;&nbsp;&nbsp; 《小畜》：亨。密云不雨。自我西郊。</div>
<div>&nbsp;&nbsp;&nbsp; 《彖》曰：“小畜”，柔得位而上下应之，曰小畜。健而巽，刚中而志行，乃亨。“密云不雨”，尚往也。“自我西郊”，施未行也。</div>
<div>&nbsp;&nbsp;&nbsp; 《象》曰：风行天上，“小畜”。君子以懿文德。</div>
<div>&nbsp;&nbsp;&nbsp; 初九，“复自道，何其咎？吉。</div>
<div>&nbsp;&nbsp;&nbsp; 《象》曰：“复自道”，其义“吉”也。</div>
<div>&nbsp;&nbsp;&nbsp; 九二，牵复，吉。</div>
<div>&nbsp;&nbsp;&nbsp; 《象》曰：牵复在中，亦不自失也。</div>
<div>&nbsp;&nbsp;&nbsp; 九三，舆说辐。夫妻反目。</div>
<div>&nbsp;&nbsp;&nbsp; 《象》曰：“夫妻反目”，不能正室也。</div>
<div>&nbsp;&nbsp;&nbsp; 六四，有孚，血去，惕出无咎。</div>
<div>&nbsp;&nbsp;&nbsp; 《象》曰：“有孚惕出”，上合志也。</div>
<div>&nbsp;&nbsp;&nbsp; 九五，有孚挛如，富以其邻。</div>
<div>&nbsp;&nbsp;&nbsp; 《象》曰：“有孚挛如”，不独富也。</div>
<div>&nbsp;&nbsp;&nbsp; 上九，既雨既处，尚德载。妇贞厉。月几望，君子征凶。</div>
<div>&nbsp;&nbsp;&nbsp; 《象》曰：“既雨既处”，德积载也。“君子征凶”，有所疑也。</div>
<div>&nbsp;&nbsp;&nbsp; 10. 履（卦十）</div>
<div>&nbsp;&nbsp;&nbsp; ⅰ</div>
<div>&nbsp;&nbsp;&nbsp; ⅷ（兑下乾上）</div>
<div>&nbsp;&nbsp;&nbsp; 《履》：履虎尾，不咥人。亨。</div>
<div>&nbsp;&nbsp;&nbsp; 《彖》曰：“履”，柔履刚也。说而应乎乾，是以“履虎尾，不咥人”。亨，刚中正，履帝位而不疚，光明也。</div>
<div>&nbsp;&nbsp;&nbsp; 《象》曰：上天下泽，“履”。君子以辨上下，定民志。</div>
<div>&nbsp;&nbsp;&nbsp; 初九，素履往，无咎。</div>
<div>&nbsp;&nbsp;&nbsp; 《象》曰：“素履之往”，独行愿也。</div>
<div>&nbsp;&nbsp;&nbsp; 九二，履道坦坦，幽人贞吉。</div>
<div>&nbsp;&nbsp;&nbsp; 《象》曰：“幽人贞吉”，中不自乱也。</div>
<div>&nbsp;&nbsp;&nbsp; 六三，眇能视，跛能履，履虎尾，咥人，凶。武人为于大君。</div>
<div>&nbsp;&nbsp;&nbsp; 《象》曰：“眇能视”，不足以有明也。“跛能履”，不足以与行也。“咥人之凶”，位不当也。“武人为于大君”，志刚也。</div>
<div>&nbsp;&nbsp;&nbsp; 九四，履虎尾，愬愬，终吉。</div>
<div>&nbsp;&nbsp;&nbsp; 《象》曰：“愬愬终吉”。志行也。</div>
<div>&nbsp;&nbsp;&nbsp; 九五，夬履，贞厉。</div>
<div>&nbsp;&nbsp;&nbsp; 《象》曰：“夬履贞厉”，位正当也。</div>
<div>&nbsp;&nbsp;&nbsp; 上九，视履考祥，其旋元吉。</div>
<div>&nbsp;&nbsp;&nbsp; 《象》曰：元吉在上，大有庆也。</div>
<div>&nbsp;&nbsp;&nbsp; 11. 泰（卦十一）</div>
<div>&nbsp;&nbsp;&nbsp; ⅱ</div>
<div>&nbsp;&nbsp;&nbsp; ⅰ（乾下坤上）</div>
<div>&nbsp;&nbsp;&nbsp; 《泰》：小往大来，吉，亨。</div>
<div>&nbsp;&nbsp;&nbsp; 《彖》曰：“泰，小往大来。吉，亨。”则是天地交而万物通也，上下交而其志同也。内阳而外阴，内健而外顺，内君子而外小人，君子道长，小人道消也。</div>
<div>&nbsp;&nbsp;&nbsp; 《象》曰：天地交，泰。后以财成天地之道，辅相天地之宜，以左右民。</div>
<div>&nbsp;&nbsp;&nbsp; 初九，拔茅茹以其汇。征吉。</div>
<div>&nbsp;&nbsp;&nbsp; 《象》曰：“拔茅征吉”，志在外也。</div>
<div>&nbsp;&nbsp;&nbsp; 九二，包荒，用冯河，不遐遗。朋亡，得尚于中行。</div>
<div>&nbsp;&nbsp;&nbsp; 《象》曰：“包荒，得尚于中行”，以光大也。</div>
<div>&nbsp;&nbsp;&nbsp; 九三，无平不陂，无往不复。艰贞无咎。勿恤其孚，于食有福。</div>
<div>&nbsp;&nbsp;&nbsp; 《象》曰：“无往不复”，天地际也。</div>
<div>&nbsp;&nbsp;&nbsp; 六四，翩翩，不富以其邻，不戒以孚。</div>
<div>&nbsp;&nbsp;&nbsp; 《象》曰：“翩翩，不富”，皆失实也。“不戒以孚”，中心愿也。</div>
<div>&nbsp;&nbsp;&nbsp; 六五，帝乙归妹，以祉元吉。</div>
<div>&nbsp;&nbsp;&nbsp; 《象》曰：“以祉元吉”，中以行愿也。</div>
<div>&nbsp;&nbsp;&nbsp; 上六，城复于隍，勿用师，自邑告命。贞吝。</div>
<div>&nbsp;&nbsp;&nbsp; 《象》曰：“城复于隍”，其命乱也。</div>
<div>&nbsp;&nbsp;&nbsp; 12. 否（卦十二）</div>
<div>&nbsp;&nbsp;&nbsp; ⅰ</div>
<div>&nbsp;&nbsp;&nbsp; ⅱ（坤下乾上）</div>
<div>&nbsp;&nbsp;&nbsp; 《否》：否之匪人，不利君子贞，大往小来。</div>
<div>&nbsp;&nbsp;&nbsp; 《彖》曰：“否之匪人，不利君子贞，大往小来。”则是天地不交而万物不通也，上下不交而天下无邦也；内阴而外阳，内柔而外刚，内小人而外君子，小人道长，君子道消也。</div>
<div>&nbsp;&nbsp;&nbsp; 《象》曰：天地不交，“否”。君子以俭德辟难，不可荣以禄。</div>
<div>&nbsp;&nbsp;&nbsp; 初六，拔茅茹以其汇。贞吉，亨。</div>
<div>&nbsp;&nbsp;&nbsp; 《象》曰：“拔茅贞吉”，志在君也。</div>
<div>&nbsp;&nbsp;&nbsp; 六二，包承，小人吉，大人否。亨。</div>
<div>&nbsp;&nbsp;&nbsp; 《象》曰：“大人否亨”，不乱群也。</div>
<div>&nbsp;&nbsp;&nbsp; 六三，包羞。</div>
<div>&nbsp;&nbsp;&nbsp; 《象》曰：“包羞”，位不当也。</div>
<div>&nbsp;&nbsp;&nbsp; 九四，有命，无咎，畴离祉。</div>
<div>&nbsp;&nbsp;&nbsp; 《象》曰：“有命无咎”，志行也。</div>
<div>&nbsp;&nbsp;&nbsp; 九五，休否，大人吉。其亡其亡，系于苞桑。</div>
<div>&nbsp;&nbsp;&nbsp; 《象》曰：大人之吉，位正当也。</div>
<div>&nbsp;&nbsp;&nbsp; 上九，倾否，先否后喜。</div>
<div>&nbsp;&nbsp;&nbsp; 《象》曰：否终则倾，何可长也。</div>
<div>&nbsp;&nbsp;&nbsp; 13. 同人（卦十三）</div>
<div>&nbsp;&nbsp;&nbsp; ⅰ</div>
<div>&nbsp;&nbsp;&nbsp; ⅵ（离下乾上）</div>
<div>&nbsp;&nbsp;&nbsp; 《同人》：同人于野，亨。利涉大川。利君子贞。</div>
<div>&nbsp;&nbsp;&nbsp; 《彖》曰：“同人”，柔得位得中，而应乎乾，曰同人。同人曰：“同人于野，亨。利涉大川”，乾行也。文明以健，中正而应，君子正也。唯君子为能通天下之志。</div>
<div>&nbsp;&nbsp;&nbsp; 《象》曰：天与火，同人。君子以类族辨物。</div>
<div>&nbsp;&nbsp;&nbsp; 初九，同人于门，无咎。</div>
<div>&nbsp;&nbsp;&nbsp; 《象》曰：“出门同人”，又谁咎也。</div>
<div>&nbsp;&nbsp;&nbsp; 六二，同人于宗，吝。</div>
<div>&nbsp;&nbsp;&nbsp; 《象》曰：“同人于宗”，吝道也。</div>
<div>&nbsp;&nbsp;&nbsp; 九三，伏戎于莽，升其高陵，三岁不兴。</div>
<div>&nbsp;&nbsp;&nbsp; 《象》曰：“伏戎于莽”，敌刚也。“三岁不兴”，安行也。</div>
<div>&nbsp;&nbsp;&nbsp; 九四，乘其墉，弗克攻，吉</div>
<div>&nbsp;&nbsp;&nbsp; 《象》曰：“乘其墉”，义弗克也。其“吉”，则困而反则也。</div>
<div>&nbsp;&nbsp;&nbsp; 九五，同人先号咷而后笑，大师克，相遇。</div>
<div>&nbsp;&nbsp;&nbsp; 《象》曰：同人之先，以中直也。大师相遇，言相克也。</div>
<div>&nbsp;&nbsp;&nbsp; 上九，同人于郊，无悔。</div>
<div>&nbsp;&nbsp;&nbsp; 《象》曰：“同人于郊”，志未得也。</div>
<div>&nbsp;&nbsp;&nbsp; 14. 大有（卦十四）</div>
<div>&nbsp;&nbsp;&nbsp; ⅵ</div>
<div>&nbsp;&nbsp;&nbsp; ⅰ（乾下离上）</div>
<div>&nbsp;&nbsp;&nbsp; 《大有》：元亨。</div>
<div>&nbsp;&nbsp;&nbsp; 《彖》曰：“大有”，柔得尊位大中，而上下应之，曰“大有”。其德刚健而文明，应乎天而时行，是以元亨。</div>
<div>&nbsp;&nbsp;&nbsp; 《象》曰：火在天上，“大有”。君子以遏恶扬善，顺天休命。</div>
<div>&nbsp;&nbsp;&nbsp; 初九，无交害匪咎。艰则无咎。</div>
<div>&nbsp;&nbsp;&nbsp; 《象》曰：大有初九，无交害也。</div>
<div>&nbsp;&nbsp;&nbsp; 九二，大车以载，有攸往，无咎。</div>
<div>&nbsp;&nbsp;&nbsp; 《象》曰：“大车以载”，积中不败也。</div>
<div>&nbsp;&nbsp;&nbsp; 九三，公用亨于天子，小人弗克。</div>
<div>&nbsp;&nbsp;&nbsp; 《象》曰：公用亨于天子，小人害也。</div>
<div>&nbsp;&nbsp;&nbsp; 九四，匪其彭，无咎。</div>
<div>&nbsp;&nbsp;&nbsp; 《象》曰：“匪其彭，无咎。”明辨晰也。</div>
<div>&nbsp;&nbsp;&nbsp; 六五，厥孚交如威如，吉。</div>
<div>&nbsp;&nbsp;&nbsp; 《象》曰：“厥孚交如”，信以发志也。“威如之吉”，易而无备也。</div>
<div>&nbsp;&nbsp;&nbsp; 上九，自天祐之，吉，无不利。</div>
<div>&nbsp;&nbsp;&nbsp; 《象》曰：大有上吉，自天祐也。</div>
<div>&nbsp;&nbsp;&nbsp; 15. 谦（卦十五）</div>
<div>&nbsp;&nbsp;&nbsp; ⅱ</div>
<div>&nbsp;&nbsp;&nbsp; ⅶ（艮下坤上）</div>
<div>&nbsp;&nbsp;&nbsp; 《谦》：亨。君子有终。</div>
<div>&nbsp;&nbsp;&nbsp; 《彖》曰：谦，亨。天道下济而光明，地道卑而上行。天道亏盈而益谦，地道变盈而流谦，鬼神害盈而福谦，人道恶盈而好谦。谦，尊而光，卑而不可逾，君子之终也。</div>
<div>&nbsp;&nbsp;&nbsp; 《象》曰：地中有山，谦。君子以裒多益寡，称物平施。</div>
<div>&nbsp;&nbsp;&nbsp; 初六，谦谦君子，用涉大川，吉。</div>
<div>&nbsp;&nbsp;&nbsp; 《象》曰：“谦谦君子”，卑以自牧也。</div>
<div>&nbsp;&nbsp;&nbsp; 六二，鸣谦，贞吉。</div>
<div>&nbsp;&nbsp;&nbsp; 《象》曰：“鸣谦贞吉”，中心得也。</div>
<div>&nbsp;&nbsp;&nbsp; 九三，劳谦君子，有终，吉。</div>
<div>&nbsp;&nbsp;&nbsp; 《象》曰：“劳谦君子”，万民服也。</div>
<div>&nbsp;&nbsp;&nbsp; 六四，无不利，捴谦。</div>
<div>&nbsp;&nbsp;&nbsp; 《象》曰：“无不利，捴谦”，不违则也。</div>
<div>&nbsp;&nbsp;&nbsp; 六五，不富以其邻，利用侵伐，无不利。</div>
<div>&nbsp;&nbsp;&nbsp; 《象》曰：“利用侵伐”，征不服也。</div>
<div>&nbsp;&nbsp;&nbsp; 上六，鸣谦，利用行师征邑国。</div>
<div>&nbsp;&nbsp;&nbsp; 《象》曰：“鸣谦”，志未得也。“可用行师”，征邑国也。</div>
<div>&nbsp;&nbsp;&nbsp; 16. 豫（卦十六）</div>
<div>&nbsp;&nbsp;&nbsp; ⅲ</div>
<div>&nbsp;&nbsp;&nbsp; ⅱ（坤下震上）</div>
<div>&nbsp;&nbsp;&nbsp; 《豫》：利建侯行师。</div>
<div>&nbsp;&nbsp;&nbsp; 《彖》曰：豫，刚应而志行，顺以动，豫。豫顺以动，故天地如之，而况建侯行师乎？天地以顺动，故日月不过，而四时不忒。圣人以顺动，则刑罚清而民服，豫之时义大矣哉！</div>
<div>&nbsp;&nbsp;&nbsp; 《象》曰：雷出地奋，豫。先王以作乐崇德，殷荐之上帝，以配祖考。</div>
<div>&nbsp;&nbsp;&nbsp; 初六，鸣豫，凶。</div>
<div>&nbsp;&nbsp;&nbsp; 《象》曰：“初六鸣豫”，志穷凶也。</div>
<div>&nbsp;&nbsp;&nbsp; 六二，介于石，不终日，贞吉。</div>
<div>&nbsp;&nbsp;&nbsp; 《象》曰：“不终日贞吉”，以中正也。</div>
<div>&nbsp;&nbsp;&nbsp; 六三，盱豫，悔，迟有悔。</div>
<div>&nbsp;&nbsp;&nbsp; 《象》曰：“盱豫不悔”，位不当也。</div>
<div>&nbsp;&nbsp;&nbsp; 九四，由豫，大有得，勿疑。朋盍簪。</div>
<div>&nbsp;&nbsp;&nbsp; 《象》曰：“由豫大有得”，志大行也。</div>
<div>&nbsp;&nbsp;&nbsp; 六五，贞疾，恒不死。</div>
<div>&nbsp;&nbsp;&nbsp; 《象》曰：“六五贞疾”，乘刚也。“恒不死”，中未亡也。</div>
<div>&nbsp;&nbsp;&nbsp; 上六，冥豫，成有渝。无咎。</div>
<div>&nbsp;&nbsp;&nbsp; 《象》曰：“冥豫”在上，何可长也？</div>
<div>&nbsp;&nbsp;&nbsp; 17. 随（卦十七）</div>
<div>&nbsp;&nbsp;&nbsp; ⅷ</div>
<div>&nbsp;&nbsp;&nbsp; ⅲ（震下兑上）</div>
<div>&nbsp;&nbsp;&nbsp; 《随》：元亨，利贞，无咎。</div>
<div>&nbsp;&nbsp;&nbsp; 《彖》曰：随，刚来而下柔，动而说，随。大亨贞无咎，而天下随时，随时之义大矣哉！</div>
<div>&nbsp;&nbsp;&nbsp; 《象》曰：泽中有雷，随。君子以向晦入宴息。</div>
<div>&nbsp;&nbsp;&nbsp; 初九，官有渝，贞吉，出门交有功。</div>
<div>&nbsp;&nbsp;&nbsp; 《象》曰：“官有渝”，従正吉也。“出门交有功”，不失也。</div>
<div>&nbsp;&nbsp;&nbsp; 六二，系小子，失丈夫。</div>
<div>&nbsp;&nbsp;&nbsp; 《象》曰：“系小子”，弗兼与也。</div>
<div>&nbsp;&nbsp;&nbsp; 六三，系丈夫，失小子，随有求，得。利居贞。</div>
<div>&nbsp;&nbsp;&nbsp; 《象》曰：“系丈夫”，志舍下也。</div>
<div>&nbsp;&nbsp;&nbsp; 九四，随有获，贞凶。有孚在道，以明，何咎？</div>
<div>&nbsp;&nbsp;&nbsp; 《象》曰：“随有获”，其义凶也。“有孚在道”，明功也。</div>
<div>&nbsp;&nbsp;&nbsp; 九五，孚于嘉，吉。</div>
<div>&nbsp;&nbsp;&nbsp; 《象》曰：“孚于嘉吉”，位正中也。</div>
<div>&nbsp;&nbsp;&nbsp; 上六，拘系之，乃従维之，王用亨于西山。</div>
<div>&nbsp;&nbsp;&nbsp; 《象》曰：“拘系之”，上穷也。</div>
<div>&nbsp;&nbsp;&nbsp; 18. 蛊（卦十八）</div>
<div>&nbsp;&nbsp;&nbsp; ⅶ</div>
<div>&nbsp;&nbsp;&nbsp; ⅳ（巽下艮上）</div>
<div>&nbsp;&nbsp;&nbsp; 《蛊》：元亨。利涉大川，先甲三日，后甲三日。</div>
<div>&nbsp;&nbsp;&nbsp; 《彖》曰：蛊，刚上而柔下，巽而止，蛊。蛊，元亨而天下治也。“利涉大川”，往有事也。“先甲三日，后甲三日”，终则有始，天行也。</div>
<div>&nbsp;&nbsp;&nbsp; 《象》曰：山下有风，蛊。君子以振民育德。</div>
<div>&nbsp;&nbsp;&nbsp; 初六，干父之蛊，有子，考无咎。厉，终吉。</div>
<div>&nbsp;&nbsp;&nbsp; 《象》曰：“干父之蛊”，意承考也。</div>
<div>&nbsp;&nbsp;&nbsp; 九二，干母之蛊，不可贞。</div>
<div>&nbsp;&nbsp;&nbsp; 《象》曰：“干母之蛊”，得中道也。</div>
<div>&nbsp;&nbsp;&nbsp; 九三，干父之蛊，小有悔，无大咎。</div>
<div>&nbsp;&nbsp;&nbsp; 《象》曰：“干父之蛊”，终无咎也。</div>
<div>&nbsp;&nbsp;&nbsp; 六四，裕父之蛊，往见吝。</div>
<div>&nbsp;&nbsp;&nbsp; 《象》曰：“裕父之蛊”，往未得也。</div>
<div>&nbsp;&nbsp;&nbsp; 六五，干父之蛊，用誉。</div>
<div>&nbsp;&nbsp;&nbsp; 《象》曰：“干父用誉”，承以德也。</div>
<div>&nbsp;&nbsp;&nbsp; 上九，不事王侯，高尚其事。</div>
<div>&nbsp;&nbsp;&nbsp; 《象》曰：“不事王侯”，志可则也。</div>
<div>&nbsp;&nbsp;&nbsp; 19. 临（卦十九）</div>
<div>&nbsp;&nbsp;&nbsp; ⅱ</div>
<div>&nbsp;&nbsp;&nbsp; ⅷ（兑下坤上）</div>
<div>&nbsp;&nbsp;&nbsp; 《临》：元亨，利贞。至于八月有凶。</div>
<div>&nbsp;&nbsp;&nbsp; 《彖》曰：临，刚浸而长，说而顺，刚中而应。大亨以正，天之道也。“至于八月有凶”，消不久也。</div>
<div>&nbsp;&nbsp;&nbsp; 《象》曰：泽上有地，临。君子以教思无穷，容保民无疆。</div>
<div>&nbsp;&nbsp;&nbsp; 初九，咸临，贞吉。</div>
<div>&nbsp;&nbsp;&nbsp; 《象》曰：“咸临贞吉”，志行正也。</div>
<div>&nbsp;&nbsp;&nbsp; 九二，咸临，吉，无不利。</div>
<div>&nbsp;&nbsp;&nbsp; 《象》曰：“咸临吉无不利”，未顺命也。</div>
<div>&nbsp;&nbsp;&nbsp; 六三，甘临，无攸利；既忧之，无咎。</div>
<div>&nbsp;&nbsp;&nbsp; 《象》曰：“甘临”，位不当也。“既忧之”。咎不长也。</div>
<div>&nbsp;&nbsp;&nbsp; 六四，至临，无咎。</div>
<div>&nbsp;&nbsp;&nbsp; 《象》曰：“至临无咎”，位当也。</div>
<div>&nbsp;&nbsp;&nbsp; 六五，临，大君之宜，吉。</div>
<div>&nbsp;&nbsp;&nbsp; 《象》曰：“大君之宜”，行中之谓也。</div>
<div>&nbsp;&nbsp;&nbsp; 上六，敦临，吉，无咎。</div>
<div>&nbsp;&nbsp;&nbsp; 《象》曰：“敦临之吉”，志在内也。</div>
<div>&nbsp;&nbsp;&nbsp; 20. 观（卦二十）</div>
<div>&nbsp;&nbsp;&nbsp; ⅳ</div>
<div>&nbsp;&nbsp;&nbsp; ⅱ（坤下巽上）</div>
<div>&nbsp;&nbsp;&nbsp; 《观》：盥而不荐。有孚颙若。</div>
<div>&nbsp;&nbsp;&nbsp; 《彖》曰：大观在上，顺而巽，中正以观天下，观。“盥而不荐，有孚颙若”，下观而化也。观天之神道，而四时不忒，圣人以神道设教，而天下服矣。</div>
<div>&nbsp;&nbsp;&nbsp; 《象》曰：风行地上，观。先王以省方观民设教。</div>
<div>&nbsp;&nbsp;&nbsp; 初六，童观，小人无咎，君子吝。</div>
<div>&nbsp;&nbsp;&nbsp; 《象》曰：“初六童观”，“小人”道也。</div>
<div>&nbsp;&nbsp;&nbsp; 六二，窥观，利女贞。</div>
<div>&nbsp;&nbsp;&nbsp; 《象》曰：“窥观女贞”，亦可丑也。</div>
<div>&nbsp;&nbsp;&nbsp; 六三，观我生，进退。</div>
<div>&nbsp;&nbsp;&nbsp; 《象》曰：“观我生进退”，未失道也。</div>
<div>&nbsp;&nbsp;&nbsp; 六四，观国之光，利用宾于王。</div>
<div>&nbsp;&nbsp;&nbsp; 《象》曰：“观国之光”，尚宾也。</div>
<div>&nbsp;&nbsp;&nbsp; 九五，观我生，君子无咎。</div>
<div>&nbsp;&nbsp;&nbsp; 《象》曰：“观我生”，观民也。</div>
<div>&nbsp;&nbsp;&nbsp; 上九，观其生，君子无咎。</div>
<div>&nbsp;&nbsp;&nbsp; 《象》曰：“观其生”，志未平也。</div>
<div>&nbsp;&nbsp;&nbsp; 21. 噬嗑（卦二十一）</div>
<div>&nbsp;&nbsp;&nbsp; ⅵ</div>
<div>&nbsp;&nbsp;&nbsp; ⅲ（震下离上）</div>
<div>&nbsp;&nbsp;&nbsp; 《噬嗑》：亨。利用狱。</div>
<div>&nbsp;&nbsp;&nbsp; 《彖》曰：颐中有物曰噬嗑。噬嗑而亨，刚柔分，动而明，雷电合而章。柔得中而上行，虽不当位，利用狱也。</div>
<div>&nbsp;&nbsp;&nbsp; 《象》曰：雷电，噬嗑。先王以明罚敕法。</div>
<div>&nbsp;&nbsp;&nbsp; 初九，屦校灭趾，无咎。</div>
<div>&nbsp;&nbsp;&nbsp; 《象》曰：“屦校灭趾”，不行也。</div>
<div>&nbsp;&nbsp;&nbsp; 六二，噬肤灭鼻，无咎。</div>
<div>&nbsp;&nbsp;&nbsp; 《象》曰：“噬肤灭鼻”，乘刚也。</div>
<div>&nbsp;&nbsp;&nbsp; 六三，噬腊肉遇毒，小吝，无咎。</div>
<div>&nbsp;&nbsp;&nbsp; 《象》曰：“遇毒”，位不当也。</div>
<div>&nbsp;&nbsp;&nbsp; 九四，“噬干胏，得金矢。利艰贞，吉。</div>
<div>&nbsp;&nbsp;&nbsp; 《象》曰：“利艰贞吉”，未光也。</div>
<div>&nbsp;&nbsp;&nbsp; 六五，噬干肉得黄金。贞厉，无咎。</div>
<div>&nbsp;&nbsp;&nbsp; 《象》曰：“贞厉无咎”，得当也。</div>
<div>&nbsp;&nbsp;&nbsp; 上九，何校灭耳，凶。</div>
<div>&nbsp;&nbsp;&nbsp; 《象》曰：“何校灭耳”，聪不明也。</div>
<div>&nbsp;&nbsp;&nbsp; 22. 贲（卦二十二）</div>
<div>&nbsp;&nbsp;&nbsp; ⅶ</div>
<div>&nbsp;&nbsp;&nbsp; ⅵ（离下艮上）</div>
<div>&nbsp;&nbsp;&nbsp; 《贲》：亨。小利有攸往。</div>
<div>&nbsp;&nbsp;&nbsp; 《彖》曰：贲亨，柔来而文刚，故亨。分，刚上而文柔，故小利有攸往。刚柔交错，天文也。文明以止，人文也。观乎天文，以察时变；观乎人文，以化成天下。</div>
<div>&nbsp;&nbsp;&nbsp; 《象》曰：山下有火，贲。君子以明庶政，无敢折狱。</div>
<div>&nbsp;&nbsp;&nbsp; 初九，贲其趾，舍车而徒。</div>
<div>&nbsp;&nbsp;&nbsp; 《象》曰：“舍车而徒”，义弗乘也。</div>
<div>&nbsp;&nbsp;&nbsp; 六二，贲其须。</div>
<div>&nbsp;&nbsp;&nbsp; 《象》曰：“贲其须”，与上兴也。</div>
<div>&nbsp;&nbsp;&nbsp; 九三，贲如，濡如，永贞吉。</div>
<div>&nbsp;&nbsp;&nbsp; 《象》曰：“永贞之吉”，终莫之陵也。</div>
<div>&nbsp;&nbsp;&nbsp; 六四，贲如皤如，白马翰如。匪寇，婚媾。</div>
<div>&nbsp;&nbsp;&nbsp; 《象》曰：六四，当位疑也。“匪寇婚媾”，终无尤也。</div>
<div>&nbsp;&nbsp;&nbsp; 六五，贲于丘园，束帛戋戋，吝，终吉。</div>
<div>&nbsp;&nbsp;&nbsp; 《象》曰：“六五之吉”，有喜也。</div>
<div>&nbsp;&nbsp;&nbsp; 上九，白贲，无咎。</div>
<div>&nbsp;&nbsp;&nbsp; 《象》曰：“白贲无咎”，上得志也。</div>
<div>&nbsp;&nbsp;&nbsp; 23. 剥（卦二十三）</div>
<div>&nbsp;&nbsp;&nbsp; ⅶ</div>
<div>&nbsp;&nbsp;&nbsp; ⅱ（坤下艮上）</div>
<div>&nbsp;&nbsp;&nbsp; 《剥》：不利有攸往。</div>
<div>&nbsp;&nbsp;&nbsp; 《彖》曰：剥，剥也。柔变刚也。“不利有攸往”，小人长也。顺而止之，观象也。君子尚消息盈虚，天行也。</div>
<div>&nbsp;&nbsp;&nbsp; 《象》曰：山附于地，剥。上以厚下安宅。</div>
<div>&nbsp;&nbsp;&nbsp; 初六：剥床以足，蔑贞凶。</div>
<div>&nbsp;&nbsp;&nbsp; 《象》曰：“剥床以足”，以灭下也。</div>
<div>&nbsp;&nbsp;&nbsp; 六二：剥床以辨，蔑贞凶。</div>
<div>&nbsp;&nbsp;&nbsp; 《象》曰：“剥床以辨”，未有与也。</div>
<div>&nbsp;&nbsp;&nbsp; 六三：剥之，无咎。</div>
<div>&nbsp;&nbsp;&nbsp; 《象》曰：“剥之无咎”，失上下也。</div>
<div>&nbsp;&nbsp;&nbsp; 六四：剥床以肤，凶。</div>
<div>&nbsp;&nbsp;&nbsp; 《象》曰：“剥床以肤”，切近灾也。</div>
<div>&nbsp;&nbsp;&nbsp; 六五：贯鱼以宫人宠，无不利。</div>
<div>&nbsp;&nbsp;&nbsp; 《象》曰：“以宫人宠”，终无尤也。</div>
<div>&nbsp;&nbsp;&nbsp; 上九：硕果不食，君子得舆，小人剥庐。</div>
<div>&nbsp;&nbsp;&nbsp; 《象》曰：“君子得舆”，民所载也。“小人剥庐”，终不可用也。</div>
<div>&nbsp;&nbsp;&nbsp; 24. 复（卦二十四）</div>
<div>&nbsp;&nbsp;&nbsp; ⅱ</div>
<div>&nbsp;&nbsp;&nbsp; ⅲ（震下坤上）</div>
<div>&nbsp;&nbsp;&nbsp; 《复》：亨。出入无疾。朋来无咎。反复其道，七日来复，利有攸往。</div>
<div>&nbsp;&nbsp;&nbsp; 《彖》曰：“复，亨”。刚反，动而以顺行。是以“出入无疾，朋来无咎”。“反复其道，七日来复”，天行也。“利有攸往”，刚长也。复，其见天地之心乎。</div>
<div>&nbsp;&nbsp;&nbsp; 《象》曰：雷在地中，复。先王以至日闭关，商旅不行，后不省方。</div>
<div>&nbsp;&nbsp;&nbsp; 初九，不远复，无祗悔，元吉。</div>
<div>&nbsp;&nbsp;&nbsp; 《象》曰：“不远之复”，以修身也。</div>
<div>&nbsp;&nbsp;&nbsp; 六二，休复，吉。</div>
<div>&nbsp;&nbsp;&nbsp; 《象》曰：“休复之吉”，以下仁也。</div>
<div>&nbsp;&nbsp;&nbsp; 六三，频复，厉，无咎。</div>
<div>&nbsp;&nbsp;&nbsp; 《象》曰：“频复之厉”，义无咎也。</div>
<div>&nbsp;&nbsp;&nbsp; 六四，中行独复。</div>
<div>&nbsp;&nbsp;&nbsp; 《象》曰：“中行独复”，以従道也。</div>
<div>&nbsp;&nbsp;&nbsp; 六五，敦复，无悔。</div>
<div>&nbsp;&nbsp;&nbsp; 《象》曰：“敦复无悔”，中以自考也。</div>
<div>&nbsp;&nbsp;&nbsp; 上六，迷复，凶，有灾眚。用行师，终有大败，以其国君凶，至于十年不克征。</div>
<div>&nbsp;&nbsp;&nbsp; 《象》曰：“迷复之凶”，反君道也。</div>
<div>&nbsp;&nbsp;&nbsp; 25. 无妄（卦二十五）</div>
<div>&nbsp;&nbsp;&nbsp; ⅰ</div>
<div>&nbsp;&nbsp;&nbsp; ⅲ（震下乾上）</div>
<div>&nbsp;&nbsp;&nbsp; 《无妄》：元亨，利贞。其匪正有眚，不利有攸往。</div>
<div>&nbsp;&nbsp;&nbsp; 《彖》曰：无妄，刚自外来而为于内，动而健，刚中而应。大亨以正，天之命也。“其匪正有眚，不利有攸往”，无妄之往何之矣？天命不祐，行矣哉！</div>
<div>&nbsp;&nbsp;&nbsp; 《象》曰：天下雷行，物与无妄。先王以茂对时育万物。</div>
<div>&nbsp;&nbsp;&nbsp; 初九，无妄往，吉。</div>
<div>&nbsp;&nbsp;&nbsp; 《象》曰：“无妄之往”，得志也。</div>
<div>&nbsp;&nbsp;&nbsp; 六二，不耕获，不菑畬，则利用攸往。</div>
<div>&nbsp;&nbsp;&nbsp; 《象》曰：“不耕获”，未富也。</div>
<div>&nbsp;&nbsp;&nbsp; 六三，无妄之灾，或系之牛，行人之得，邑人之灾。</div>
<div>&nbsp;&nbsp;&nbsp; 《象》曰：行人得牛，邑人灾也。</div>
<div>&nbsp;&nbsp;&nbsp; 九四，可贞。无咎。</div>
<div>&nbsp;&nbsp;&nbsp; 《象》曰：“可贞无咎”，固有之也。</div>
<div>&nbsp;&nbsp;&nbsp; 九五，无妄之疾，勿药有喜。</div>
<div>&nbsp;&nbsp;&nbsp; 《象》曰：“无妄之药”，不可试也。</div>
<div>&nbsp;&nbsp;&nbsp; 上九，无妄行，有眚，无攸利。</div>
<div>&nbsp;&nbsp;&nbsp; 《象》曰：“无妄之行”，穷之灾也。</div>
<div>&nbsp;&nbsp;&nbsp; 26. 大畜（卦二十六）</div>
<div>&nbsp;&nbsp;&nbsp; ⅶ</div>
<div>&nbsp;&nbsp;&nbsp; ⅰ（乾下艮上）</div>
<div>&nbsp;&nbsp;&nbsp; 《大畜》：利贞。不家食吉。利涉大川。</div>
<div>&nbsp;&nbsp;&nbsp; 《彖》曰：大畜，刚健笃实，辉光日新。其德刚上而尚贤，能止健，大正也。“不家食吉”，养贤也。“利涉大川”，应乎天也。</div>
<div>&nbsp;&nbsp;&nbsp; 《象》曰：天在山中，大畜。君子以多识前贤往行，以畜其德。</div>
<div>&nbsp;&nbsp;&nbsp; 初九，有厉，利已。</div>
<div>&nbsp;&nbsp;&nbsp; 《象》曰：“有厉利已”，不犯灾也。</div>
<div>&nbsp;&nbsp;&nbsp; 九二，舆说輹。</div>
<div>&nbsp;&nbsp;&nbsp; 《象》曰：“舆说輹”，中无尤也。</div>
<div>&nbsp;&nbsp;&nbsp; 九三，良马逐，利艰贞，曰闲舆卫，利有攸往。</div>
<div>&nbsp;&nbsp;&nbsp; 《象》曰：“利有攸往”，上合志也。</div>
<div>&nbsp;&nbsp;&nbsp; 六四，童牛之牿，元吉。</div>
<div>&nbsp;&nbsp;&nbsp; 《象》曰：“六四元吉”，有喜也。</div>
<div>&nbsp;&nbsp;&nbsp; 六五，豮豕之牙，吉。</div>
<div>&nbsp;&nbsp;&nbsp; 《象》曰：“六五之吉”，有庆也。</div>
<div>&nbsp;&nbsp;&nbsp; 上九，何天之衢，亨。</div>
<div>&nbsp;&nbsp;&nbsp; 《象》曰：“何天之衢”，道大行也。</div>
<div>&nbsp;&nbsp;&nbsp; 27. 颐（卦二十七）</div>
<div>&nbsp;&nbsp;&nbsp; ⅶ</div>
<div>&nbsp;&nbsp;&nbsp; ⅲ（震下艮上）</div>
<div>&nbsp;&nbsp;&nbsp; 《颐》：贞吉。观颐，自求口实。</div>
<div>&nbsp;&nbsp;&nbsp; 《彖》曰：颐，贞吉，养正则吉也。观颐，观其所养也。自求口实，观其自养也。天地养万物，圣人养贤以及万民，颐之时大矣哉！</div>
<div>&nbsp;&nbsp;&nbsp; 《象》曰：山下有雷，颐。君子以慎言语，节饮食。</div>
<div>&nbsp;&nbsp;&nbsp; 初九，舍尔灵龟，观我朵颐，凶。</div>
<div>&nbsp;&nbsp;&nbsp; 《象》曰：“观我朵颐”，亦不足贵也。</div>
<div>&nbsp;&nbsp;&nbsp; 六二，颠颐拂经于丘颐，征凶。</div>
<div>&nbsp;&nbsp;&nbsp; 《象》曰：“六二征凶”，行失类也。</div>
<div>&nbsp;&nbsp;&nbsp; 六三，拂颐，贞凶，十年勿用，无攸利。</div>
<div>&nbsp;&nbsp;&nbsp; 《象》曰：“十年勿用”，道大悖也。</div>
<div>&nbsp;&nbsp;&nbsp; 六四，颠颐，吉。虎视眈眈，其欲逐逐，无咎。</div>
<div>&nbsp;&nbsp;&nbsp; 《象》曰：“颠颐之吉”，上施光也。</div>
<div>&nbsp;&nbsp;&nbsp; 六五，拂经，居贞吉，不可涉大川。</div>
<div>&nbsp;&nbsp;&nbsp; 《象》曰：“居贞之吉”，顺以従上也。</div>
<div>&nbsp;&nbsp;&nbsp; 上九，由颐，厉，吉。利涉大川。</div>
<div>&nbsp;&nbsp;&nbsp; 《象》曰：“由颐厉吉”，大有庆也。</div>
<div>&nbsp;&nbsp;&nbsp; 28. 大过（卦二十八）</div>
<div>&nbsp;&nbsp;&nbsp; ⅷ</div>
<div>&nbsp;&nbsp;&nbsp; ⅳ（巽下兑上）</div>
<div>&nbsp;&nbsp;&nbsp; 《大过》：栋挠，利有攸往，亨。</div>
<div>&nbsp;&nbsp;&nbsp; 《彖》曰：“大过”，大者过也。“栋挠”，本末弱也。刚过而中，巽而说，行。利有攸往，乃亨。“大过”之时大矣哉！</div>
<div>&nbsp;&nbsp;&nbsp; 《象》曰：泽灭木，大过。君子以独立不惧，遯世无闷。</div>
<div>&nbsp;&nbsp;&nbsp; 初六，藉用白茅，无咎。</div>
<div>&nbsp;&nbsp;&nbsp; 《象》曰：“藉用白茅”，柔在下也。</div>
<div>&nbsp;&nbsp;&nbsp; 九二，枯杨生稊，老夫得其女妻，无不利。</div>
<div>&nbsp;&nbsp;&nbsp; 《象》曰：“老夫女妻，”，过以相与也。</div>
<div>&nbsp;&nbsp;&nbsp; 九三，栋桡，凶。</div>
<div>&nbsp;&nbsp;&nbsp; 《象》曰：“栋桡”之“凶”，不可以有辅也。</div>
<div>&nbsp;&nbsp;&nbsp; 九四，栋隆，吉。有它，吝。</div>
<div>&nbsp;&nbsp;&nbsp; 《象》曰：“栋隆之吉”，不桡乎下也。</div>
<div>&nbsp;&nbsp;&nbsp; 九五，枯杨生华，老妇得其士夫，无咎无誉。</div>
<div>&nbsp;&nbsp;&nbsp; 《象》曰：“枯杨生华”，何可久也。“无妇士夫”，亦可丑也。</div>
<div>&nbsp;&nbsp;&nbsp; 上六，过涉灭顶，凶。无咎。</div>
<div>&nbsp;&nbsp;&nbsp; 《象》曰：“过涉之凶”，不可咎也。</div>
<div>&nbsp;&nbsp;&nbsp; 29. 坎（卦二十九）</div>
<div>&nbsp;&nbsp;&nbsp; ⅴ</div>
<div>&nbsp;&nbsp;&nbsp; ⅴ（坎下坎上）</div>
<div>&nbsp;&nbsp;&nbsp; 《习坎》：有孚维心，亨。行有尚。</div>
<div>&nbsp;&nbsp;&nbsp; 《彖》曰：“习坎”，重险也。水流而不盈。行险而不失其信。维心亨，乃以刚中也。“行有尚”，往有功也。天险，不可升也。地险，山川丘陵也。王公设险以守其国。险之时用大矣哉！</div>
<div>&nbsp;&nbsp;&nbsp; 《象》曰：水洊至，习坎。君子以常德行，习教事。</div>
<div>&nbsp;&nbsp;&nbsp; 初六，习坎，入于坎，窞，凶。</div>
<div>&nbsp;&nbsp;&nbsp; 《象》曰：“习坎入坎”，失道，凶也。</div>
<div>&nbsp;&nbsp;&nbsp; 九二，坎有险，求小得。</div>
<div>&nbsp;&nbsp;&nbsp; 《象》曰：“求小得”，未出中也。</div>
<div>&nbsp;&nbsp;&nbsp; 六三，来之坎，坎险且枕，入于坎，窞，勿用。</div>
<div>&nbsp;&nbsp;&nbsp; 《象》曰：“来之坎坎”，终无功也。</div>
<div>&nbsp;&nbsp;&nbsp; 六四，樽酒簋贰用缶，纳约自牖，终无咎。</div>
<div>&nbsp;&nbsp;&nbsp; 《象》曰：“樽酒簋贰”，刚柔际也。</div>
<div>&nbsp;&nbsp;&nbsp; 九五，坎不盈，祗既平，无咎。</div>
<div>&nbsp;&nbsp;&nbsp; 《象》曰：“坎不盈”，中未大也。</div>
<div>&nbsp;&nbsp;&nbsp; 上六，系用徽纆，窴于丛棘，三岁不得，凶。</div>
<div>&nbsp;&nbsp;&nbsp; 《象》曰：上六失道，凶三岁也。</div>
<div>&nbsp;&nbsp;&nbsp; 30. 离（卦三十）</div>
<div>&nbsp;&nbsp;&nbsp; ⅵ</div>
<div>&nbsp;&nbsp;&nbsp; ⅵ（离下离上）</div>
<div>&nbsp;&nbsp;&nbsp; 《离》：利贞。亨。畜牝牛吉。</div>
<div>&nbsp;&nbsp;&nbsp; 《彖》曰：离，丽也。日月丽乎天，百谷草木丽乎土。重明以丽乎正，乃化成天下。柔丽乎中正，故，是以“畜牝牛吉”也。</div>
<div>&nbsp;&nbsp;&nbsp; 《象》曰：明两作，离。大人以继明照于四方。</div>
<div>&nbsp;&nbsp;&nbsp; 初九，履错然，敬之无咎。</div>
<div>&nbsp;&nbsp;&nbsp; 《象》曰：“履错之敬”，以辟咎也。</div>
<div>&nbsp;&nbsp;&nbsp; 六二，黄离，元吉。</div>
<div>&nbsp;&nbsp;&nbsp; 《象》曰：“黄离元吉”，得中道也。</div>
<div>&nbsp;&nbsp;&nbsp; 九三，日昃之离，不鼓缶而歌，则大耋之嗟，凶。</div>
<div>&nbsp;&nbsp;&nbsp; 《象》曰：“日昃之离”，何可久也？</div>
<div>&nbsp;&nbsp;&nbsp; 九四，突如，其来如，焚如，死如，弃如。</div>
<div>&nbsp;&nbsp;&nbsp; 《象》曰：“突如其来如”，无所容也。</div>
<div>&nbsp;&nbsp;&nbsp; 六五，出涕沱若，戚嗟若，吉。</div>
<div>&nbsp;&nbsp;&nbsp; 《象》曰：六五之吉，离王公也。</div>
<div>&nbsp;&nbsp;&nbsp; 上九，王用出征，有嘉折首，获匪其丑，无咎。</div>
<div>&nbsp;&nbsp;&nbsp; 《象》曰：“王用出征”，以正邦也。</div>

        </div>
        

<footer>
  <p class="meta">
    <span class="byline author vcard">Posted by <span class="fn"></span></span>
    
    <time>Oct 25, 2005</time>
    <span class="categories">
      Tags:
        
        
          <a class="category" href="https://shell909090.org/tags/philosophy">philosophy</a>  <a class="category" href="https://shell909090.org/tags/%e5%85%b6%e4%bb%96">%e5%85%b6%e4%bb%96</a>  
        
    </span>
  </p>

  
  

  

  <p class="meta">
    
        <a class="basic-alignment left" href="https://shell909090.org/blog/archives/245/" title="易">易</a>
    

    
      <a class="basic-alignment right" href="https://shell909090.org/blog/archives/247/" title="易下">易下</a>
    
  </p>
  
    
      <div id="disqus_thread"></div>
<script type="text/javascript">

(function() {
    
    
    
    

    var dsq = document.createElement('script'); dsq.type = 'text/javascript'; dsq.async = true;
    var disqus_shortname = 'shell909090blog';
    dsq.src = '//' + disqus_shortname + '.disqus.com/embed.js';
    (document.getElementsByTagName('head')[0] || document.getElementsByTagName('body')[0]).appendChild(dsq);
})();
</script>
<noscript>Please enable JavaScript to view the <a href="http://disqus.com/?ref_noscript">comments powered by Disqus.</a></noscript>
<a href="http://disqus.com/" class="dsq-brlink">comments powered by <span class="logo-disqus">Disqus</span></a>

    
  
</footer>

      </article>
    </div>
    

<aside class="sidebar thirds">
  <section class="first odd">

    

    <p>
      
    </p>
  </section>



  
  <ul class="sidebar-nav">
    <li class="sidebar-nav-item">
      
      
      
       
      
      
      
      
      

    
    
    </li>
  </ul>

  

  

  
  
  
    <section class="even">
      <h1>Recent Posts</h1>
      <ul id="recent_posts">
        
          <li class="post">
            <a href="/blog/archives/2835/">唐僧被吃了</a>
          </li>
        
          <li class="post">
            <a href="/blog/archives/2832/">三亚潜水体验</a>
          </li>
        
          <li class="post">
            <a href="/blog/archives/2829/">潜水的一些简单解说</a>
          </li>
        
          <li class="post">
            <a href="/blog/archives/2822/">一个有趣的问题</a>
          </li>
        
          <li class="post">
            <a href="/blog/archives/2820/">一次升级故障的排查</a>
          </li>
        
          <li class="post">
            <a href="/blog/archives/2816/">关于程序员和产品经理两大世界体系的对话——论快播庭审</a>
          </li>
        
          <li class="post">
            <a href="/blog/archives/2813/">云计算的成本计算</a>
          </li>
        
          <li class="post">
            <a href="/blog/archives/2809/">说说密码和安全设计</a>
          </li>
        
          <li class="post">
            <a href="/blog/archives/2806/">从青蒿素得奖说现代医学里的方法论</a>
          </li>
        
          <li class="post">
            <a href="/blog/archives/2804/">印度游记-4</a>
          </li>
        
      </ul>
    </section>
  

</aside>

  </div>
</div>

<footer role="contentinfo">
  <p>Copyright &copy; 2016  - <a href="https://shell909090.org/license/">License</a> -
  <span class="credit">Powered by <a target="_blank" href="https://gohugo.io">Hugo</a> and <a target="_blank" href="https://github.com/parsiya/hugo-octopress/">Hugo-Octopress</a> theme.
</p>

</footer>


</body>
</html>

